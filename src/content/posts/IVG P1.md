---
title: Itron Varia Garmez P1
date: 2025-04-21
---
Paol, emañ ho koan war an daol. Deuit da
zebriñ ho koan !"
Kleier Karmez o doa sonet an anjeluz.
Edo sioulder an abardaez o c'hounit kêr.
E liorzh Paol Tirili e troidelle ar c'hwibu,
diehan ha didrouz, en ur boultrenn alaouret, etre ar
bodennadoù roz. An ti a oa soubet e dalbenn gwenn
e c'hwezh klouar ar bleunioù.
Livrin ha don an oabl. Hag, e traon al liorzh, sko en
tu all d'ar voger gozh izel, melezour al lenn, kompez-
meurbet ha lugernus, ne zistaole d'an oabl nemet ur
volz livrin ha don. A-wechoù, e tremene, prim ha du,
ur wennili ; skeud an dour a oa ker resis hag al labous
en aer .
Ar vaouez, ur vigoudenn war-dro hanter-kant vloaz,
he doa taolet he galv diwar bazenn uhelañ diri he
c'hegin. Chom a reas ur reuziad da c'hortoz, e toull an
nor. An heol war e ziskar a lakae anat roufennoù he
dremm dreut. He sell, trellet da gentañ, gant ar
sklerijenn, a furchas e-mesk bodennoù frondus al
liorzh.
Distroiñ a reas d'he c'hegin. Edo he mab war he
seulioù: un den yaouank hir, mistr, du e zaoulagad,
du e vlev.
"Petra' zo da goan ?"
"Stlipoù logod ha kig moan," a respontas ar vamm,
primik. "N'oc'h ket fur, va mabig paour, o chom da
yariñ e-giz-se. Pelloc'h eo riellet ho koan."
Diskouez a reas egile div renkennad dent gwenn en
ur mousc'hoarzh chichant.
"A oah!" emezañ, evel m'en dije lavaret :
"Ouzhpenn eget debriñ boued a zo!" Hag ez azezas
ouzh taol. N'en doa ket kaset teir loaiad d'e c'henoù
ma savas e vouezh :
"Mamm, n'ouzoc'h ket petra m eus c'hoant
da ober ?"
"Eo, re vat ! Debriñ ho koan da gentañ, ha dresañ ar
boteier-se, goude se."
"Amzer a zo evit ar boteier."
"Hag hiroc'h an amzer eget buhez an den, va mab.
Nemet...
Tintal a reas klochig dor ar stal, hag ur vouezh
plach a daolas un demat sklintin :
"Salud, an dud ! Prest eo va botoù ?"
"Jani Dreo!" eme Baol. "It da welout, mamm."
Skrabañ ' reas e doull-kil.
E-pad ma c'hoarie troiñ e soubenn er skudell gant e
loa, ar c'here a selaoue e vamm o klask digarezion.
"Paourkaezh Jani. ur bern pres... a-benn disul,
sur.."
Ar 'paourkaezh Jani' n'eo ket digarezioù e oa deut
da gerc hat. Tripal a reas.
"Na 'm eus ket kant rumm botoù, me! Ne c'hellan
mont da du ebet, abalamour deoc'h... Ma 'm ije
gouezet, ne'm ije ket treuzet teir ru ha div blasenn,
diouzh ar Rozig da chapel ar Vadalen, da zegas labour
deoc'h... Ha, da gentañ, pelech emañ Paol, ma vo
strilhet ganin !"
Kerkent edo er gegin dirak ar c'here lezirek, ar
vamm war he lerc'h, chigardet an tamm anezhi.
"Penaos...? I che! kantolor pavioù gouloù
rousin !...
Ur vigoudenn taer he seitek vloaz e oa Jani Dreo,
eus Rozig-ar-Mager. Ne vije ket bet brav troc'han
dezhi he c'homz. Ur vouilhez, a-hend-all, daoust ma
oa he blev liv an tan. Ar paotr a grommas e gein, e-giz
ar c'hi skourjezet. Gallout a reas silañ :
"Jani, ma follit kement-se, e teuio deoc'h roufennoù
leizh ho tal !"
Neuze e troas ouzh e vamm gant ur mousc hoarzh.
"Mamm, tapit din unan eus ar boulomigoù aze,
diwar ar siminal."
Kempennet e oa, ur souezh, barlenn ar siminal gant
delwennoùigo koad, en o sav, mesk-ha-mesk, e-
touez ar podoù aluminiom, ar valerez-kafe hag ar
c'hantolorioù.
"Heman ?"
"Ya! Hennezh dres. Dalit, Jani! Lakait ar
boulomig-se en ho chakod da gas ganeoc'h d'ar gêr,
ma vo peoc'h ouzh ho kenoù !"
Hag e kinnige ar paotr da Jani an tamm derv
kizellet. Ar vigoudenn yaouank, sabatuet, a oa chomet
ar gomz war he zeod.
"Din?" emezi a-benn ar fin; hag e sailhas da
c'hoarzhin. Ar boulomig, glas ha ruz, a luche outi e-
giz ma vije bet och ober goap. E zaou zorn en e
c'hodelloù, ha reut e gof, astenn a rae daveti un teod
hir-hir, dindan un tammig fri sanket farsus etre jodoù
heñvel ouzh daou aval.
"Biskoazh c'hoazh! Pelec'h eo bet diskoachet ganit
ar verc'hodenn-se ? E Kemper ?"
"Ha na n'eo ket! Ganin va-unan eo bet fardet ha
livet. N'on ket sotoc'h eget ar re all.. Hag evit ho
potoù, Jani, n'en em chalit ket. Hiziv emaomp ar
gwener. Warc'hoazh da noz, ar sadorn, e vint en-dro
flamm-flim. Ha 'benn disul, e chellot pourmen
war ler."
Jani, hedro, a oa aet he droug e puñs an avel. Lakaat
a reas he boulomig e godell he zavañjer, ha
teurvezout a reas zoken ober gourchemennoù d'an
Dirilied diwar-benn an amzer vrav, o liorzh leun a
c'hwezh-vat, hag ar gegin sklaer, "ur wir a gambrig
alaouret."
"Kenavo arc'hoazh, neuze", emezi. "Ha te, Paol,
diwall da zisoñjal va botoù, pe' vi beuzet ganin. Ha,
kement ha goulenn, laka din talonoù uhel."
An abardaez-se, debret gantañ e goan, e chomas
Paol Tirili, pelloch eget boaz, war e gador, ouzh taol.
Sklerijenn diwezhañ an heol, o 'n em silañ a-dreuz
deliouigoù roz-krap ar prenestr, a wiske ul liv livrin
brizhheoliet war e ztemm ha war speurenn velenek ar
gegin.
Lij Vloagen, e vamm, a echue skaotañ. Ne gleve
Paol na cholori pemdeziek an dour skuilhet nag al
listri o stirlinkat. Kollet e sell dreist al liorzh ha dreist
al lenn, war dorgenn Brenañveg, tonigennin a rae gant
e voueh don war un ton gorrek.
Edo e hunvre o tareviñ.
Ya! c'hoariet en doa trawalch war goadachou
dister, ha meret, ouzhpenn re, pennoù pri. Barrek e
oa hiviziken da gas da vad oberoù talvoudusoch. Ma
c'hwite war e arnod kentñ, adkregiñ 'rafe gantañ, na
petra !...
Kizellañ un delwenn vras e kalon an derv, pe
c'hoazh er maen kalet, n'oa ket an dra ouzhpenn d'e
nerzh. Kempenn dre ar munud ur skeudenn hag a
c'hellfe, marteze, bezañ lakaet, a-wel d'an holl, en e
iliz-parrez, ur skeudenn da Itron Varia Garmez, lorc'h
e bevar bloaz warn-ugent e vije.
Taol-micher peurechu, luc'het he doa trumm ar
skeudenn e spered ar paotr: ur Werchez yaouank ha
kuñv o skediñ war he sichenn, uhel, a-zioch tantad
flamminek ar gouleier koar, da zeiz ar gouelioù...
Hag an dud, e kêr, o sellout outañ gant doujañs, hag o
vouskomz war e hent :
"Ma! Ne'm bije ket kredet e oa dornet ken dispar."
Paouez a reas gant e donigenn, gwasket. Tennan
reas kement war e anal, ma tistroas e vamm.
"Me 'bari," emezi, " 'teus debret da goan re vuan."
Ahont, en tu all d'al lenn, ruz-holl bremañ ivez, e
tiskenne an heol, ruz-holl, a-dreuz mengleuziou
Kanaped ha gwez pin laezennoù Sant Julian, war hent
Ploneour. Paol a savas.
"Hag ez an diouzhtu da welout", emezañ, kreñv.
"Ne zresez ket zoken botoù-ler Jani Dreo ?"
"Amzer a zo betek arc'hoazh, mamm. Mont a rin
va-unan da gas dezhi he botoù."
*
Iliz Karmez. Kerkent ha frapet an nor bounner d'e
heul, e oa chomet Paol Tirili a-sav e laez an diri.
Fromet, un disterañ. Tregernet en doa gwigour an nor
a-hed heuliad ar postoù mein mentek, ha moger an tu
dehou, ec'hon, uhel, e melloù mein-benerezh. Garmet
en doa an heklev betek ar volz c'hlas ha gwerenneg
veur ar chantele, rod sklerijenn digor atav a-zioc'h
baradoz an aoter.
C'hwezh anavezet an Ti Santel, klouar ha yen war
un dro, ha frondus, a flouras e zremm. Ober a reas ur
sin a'r groaz prim, hag e tiskennas war vegoù e dreid.
Chom a reas en e sav, e-harz traoñ an eil post, e-tal ar
Pieta a leñv da baotred Pont-'n-Abad, - 207 anezho,
lazhet er brezel. Lavarout a reas ur bater. Pouezañ 'rae
an azaouez war e anal: n'en doa ket merzhet e oa iliz
e vadeziant ken ledan, ken don, ha ken uhel, - ken
uhel, dreist-holl.
Noziñ a rae. Edo e-unan el lestr moredet, ha
didrouz-meurbet. Gwerennegoù ar chantele a skede o
livioù, evel ur ganevedenn, etre dantelezh ar vein.
Lammat a rae goulaouennig an aoter he lammouigoù
dirak ar Sakramant meulet ra vezo.
Re veurdezus e oa an iliz-se, re fromus. Ma 'n em
gavas ar paotr dister, en un taol, ha divarrek.
"Biken ne c'hellin dont a-benn !"
Sellout a reas tro-ha-tro ouzh ar Pieta vantret, hag
ouzh sent koad chapel freuzet Lannvorc'h, kevrinus
ahont, en o repu teñvaloc'h. Gwelout a reas du-hont
ivez Ael ramz ar C'heloù, savet e zorn gantañ a-zioc'h
ar Werc'hez damstouet... ar C'hrist ouzh ar Groaz...
hag e reas un astenn d'e vourrenn, en ur skrabañ e
doull-kil.
... Ar c'hoant n'eo ket a-walc'h, ret eo gallout. Eñ
n'oa nemet ur raboter merc'hodenned, hag evit sevel
un delwenn da glotañ gant meurded an iliz-se, e
c'helle sutal.
Paol Tirili a oa aet da get e feiz drant a vremaik.
Klevout a raed, war-du Koed Mene-Bihan,
bigoudenned o youc'hal gant c'hoarzhadegoù hir, ha
paotred o kanan.
Paol Tirili en doa lakaet tan en ur sigaretenn, hag, e
zaouarn en e chakodoù, ez ae davet hent ar c'halaj,
dre goad glas Sant-Laorañs, a-hed bagoù ar porzh.
Hep difrae. Drouklaouen. Pa glevas a-dreñv e gein :
"O !. Paol !. Na ruz ket da dreid e-giz-se 'ta !"
"Sell ! Te eo ? Joz !. Penaos 'mañ ar bed ?... N'out
ket bet pell e Paris."
Joz a starde da zraskal bizied Paol, ur mell den
yaouank anezhañ, div wech ledan e-giz egile. Marichal
e oa eus e vicher, ha Joz Gouzien a oa e anv ; evit an
holl, avat, Joz a oa 'an Tarv', abalamour d'e nerzh.
Dre ma 'z ae an daou gamarad, dindan ar gwez
evlec'h, war-du ar c'halaj, an Tarv a gomze.
"Ya! deut on en-dro. N'oa ket mui labour e uzinoù
Javel. Dibochañ' reer 've 'ti Renault... hag e Paris, te
'oar, ne ziver ket ar mel ouzh ar mogerioù. Mont a ra
fall an traoù du-hont."
"E Pont-'n-Abad, ned cont ket kaer, 've. Me 'glev ur
bern tud o klemm."
"Marteze! nemet e ti ar vamm e vo atav un tamm
'melleg" evit ar 'mabig choj?. Neuze, - ha
mousc'hoarzhin a reas, — c'hoant a'm oa da frotañ
hec'h askell dezhi..
"Mari Andro ? War ar c'hae e tle bezañ."
''Ne'm chal ket. Bet on dija o 'charinkañ ur
fistolenn' e ostaleri he 're jarl'. Ken na vo roet din ar
forc'h..."
"Te ' lavar traoù, te. Ha perak ?"
"Te 'welo. Met, ha te, 'frai kouz', petra 'teuez da
vezañ ? "
"Atav heñvel ! kere-ki ; ha kaout teodadoù peogwir
ne servijan ket ar pratik buan a-walc'h. Na'm eus ket
kant korf, koulskoude."
"Te 'teus chañs, te, da vezañ diwar re labour. A-
hend-all, ha skultañ 'rez atav da voulomigoù koad ?"
" 'Rin ket mui."
"Petra ?"
"Nann, ne skultin ket mui; ha setu perak. Kred
ac'hanon, mar karez ; me oa deut din ur soñj drol :
fardañ evit iliz Karmez ur mell Gwerc'hez vein.'
"Hep ali na goulenn digant den ?"
"Digant den. Evit fougasiñ, un tammig bihan, ha
neuze, peogwir e oan dalc'het aze 'barzh gant ar
c'hoant-se, abaoe pell a oa. Ma, paotr ! Emaon o tont
eus an iliz; aet e oan... Ya! da gemer ar muzul evit
va statu. Va buhez! Touiñ a rafen em eus klevet ur
vouezh och ober goap ouzhin, hag e lavare : ' Sell ivez
'ta ouzh an 'hini chojik', 'giz en em gav! Penaos
bennak e teuio hennezh a-benn da ober tra vat
evidon !...' Me, va nerzh ha va fouge ? Pladet, skubet,
lipet, teuzet, pizh-rach. Skultañ ur statuenn da
dalvout evit iliz Karmez a ya din dres e-giz klask sevel
ur maner war bavio kelien. Ma 'm oa en em gavet re,
bremañ n'en em gavan gour. Hag on fustet kuit, e-giz
ma'm ije bet tapet un taol troad e'm revr. Graet mat
din. Pep hini e vicher. D'an dud desket war ar
skulterezh ha pinvidik a-walch evit kaout amzer da
goll, da c'hoar war o statuioù, ha din, ar c'here
daouarn du ha spinac'het, da flac'hota peg, da
droc han ler, sankan tacho kouevr pe ibilioù koad, ha
gounit va zamm kreun en ur wiskañ treid tud Pont-'n-
Abad."
"Ha neuze?"
"Ha neuze, evit bezañ penn-da-benn monsieur Paul
Tirilly, cordonnier-bouif', hag arabat disoñjal 'prix
modérés', mat ha marc'had-mat, e lavaran dit e kasin
va boulomigoù da zichoual brini Mene Brengal pe da
beurin gant 'goied" Kerdenn."
An Tarv a oa chomet krenn a-sav, hag e vizied a
waskas divskoaz Paol evel div durkez. Ne
vousc'hoarzhe ket.
"'Goied' Kerdenn! 'Goied' Kerdenn ! Selaou mat
ac'hanon, 'goi' ma 'z out da-unan ! Gouzout a rez n'on
ket troet da lipat treid ar sent; ne guzhan ket on
desket, gant va sertifikad, dres trawalch evit lenn war
ur grampouezhenn; kement-se ne vir ket ouzhin da
gaout va skiant-prenañ. Hag e lavaran eo un druez.
hag ur vezh d'an neb a lez e nerzh hep tennan implij
dioutañ. Dornet out, te, da skultañ. Lakaet 'teus en da
benn fardañ poltred Gwerc'hez Karmez en ur maen.
Ma! Paol Tirili! Ma filez gant an diegi, a-raok memes
ma 'teus peget en da vinvioù, me lavar dit, e-kreiz da
fas, ez eus ac'hanout ar brasañ 'goi' a zo e kêr, ur 'goi
er vroenneg', ha netra ken. Gwashoc'h evit gour."
"N'eo ket dav dit broc'hañ evit se."
"Eo, avat! At re-mañ zo tout e-giz ar mor aze, o
pignat o tiskenn a-hed an deiz hag a-hed an noz, hep
mont da du ebet. Mont a ra malis ennon pa welan en-
dro din kement all a bismigerien, mat da zrouziviañ,
hep mont morse, 've, da du ebet, o nerzh, o 'grifoù"
pe o deskadurezh. Lavaret e vez e koll ar march e
houarn, defot un tach. Hag i 'ta... Pa vez poent
stagañ ouzh al labour, ur sac'had tachoù eo a ra
diouer dezho. Pa soñjan pegen tenn eo bevañ d'ar re
n'o deus eveldon nemet poan o divrec'h !"
"Ha ma choman berr, evit se !... Kredin a ra dit on
'kad' da ober un dra bennak a feson? N'eo ket ur
verc'hodenn teir pe beder rahouenn e fote din
kizellañ, te 'oar. Ur mell statu, ur metr sav, d'an
nebeutañ."
"Sav da damm traou ken uhel ha tour-tan
Penmarch, mar plij ganit! Ha skult ur soner mezv e-
lec'h ur werc'hez-va-doue, mar plij ganit ive ! N'eo ket
aze 'mañ a n dalc'h, ha pelloc'h ez a va rebech.
N'ouzez ket derc'hel peg, setu pezh a rebechan dit.
Ne dalv ket bezañ bet er skolioù betek da bemzek
vloaz, ha kaout ur gizell yen etre da vizied abaoe ur
viken, evit chom digor da c'henoù ha koll da anal,
kerkent ha m a c h o m a-dreuz ur bramm en da revr.
Dav dit gouzout petra 'fell dit, ha pa 'teus lakaet un
dra en da benn, dalc'h peg start. 'Ranker kaout
bolontez, boulc'hast ! Pe ne ri morse netra !"
Degouezhet e oa an daou baotr e-tal Lañs
Travenneg, ul lennig dour mor, rannet diouzh ar
ganol gant hent strizh ar c'halaj.
Chom a rejont a-sav. Ur vran a goagas, ur wech, er
gwez bras.
"N'eus mui den, 'tro aze," eme an Tirili.
An abardaez a deñvalae gorrek. Krenañ 'reas ur
steredenn a-zioc'h maner Travenneg, goudoret-klok
e-touez ar gwez evlec'h, an haleg, ar pin hag ar pupli.
Hag eno, e-harz o zreid, 'rez ar geot, heñvel ouzh ur
stêr ledan, o ruzañ ingal ha didrouz, e tiskenne ar
mor. Etre an torgennoù meinek karget a goadoù pin,
e oa difrae gantañ o vont etrezek enezennoù an aber
ha porzh Loktudi, war-du an Atlantel bras.
"Koulz eo dimp ober tro". ", a lavaras an Tarv.
Ha Paol, o soñjal e oa bet digalonekaet re zillo
marteze, ha respont, hep teurel evezh :
"Me 'bari 'mañ ar wirionez ganit."
Al lunvezh-se, e oa bal friko e sal ar C'hoc'hu kozh,
ar 'c'houi kouz', e-giz ma lavarer e kêr. Un eured
bigoudenn, eus Traoñ Pont-Gwern, gant dek koublad
tud yaouank. E giz-kêr e oa ar mab-nevez hag ar
baotred. Ar wreg yaouank, avat, hag an darn vuiañ
eus ar merched-enor a daole sklerijenn war an hent
gant o jiletennoù neud ruz pe glas hag o zavañjeriou
splann.
"Kaeroc'h eget rouanezed Jeruzalem," a vame
Marjan gozh, amezegez an Dirilied, pa dremenas an
eured, o vont d'an iliz.
Goude e goan, e pignas Paol da ober un dro er bal.
Jani Dreo a a eus an eured. Kerkent ha ma welas ar
c'here, e tilammas d'e gavout.
"Deus ganimp! Asambles emaomp er sal vihan"
emezi. "Mari Andro, Joz Tarv, va breur Ivoñ, Filo, e
blac'h yaouank, ha re all."
Daoust pegen boazet e oa, Paol a oa bet ret dezhañ
troiñ e benn, ken trumm e oa bet skoet gant ar wrez
ha chwezh ar butun. Tud an eured a oa tomm d'o fri,
hag a vage jolivari ar mil diaoul, met lavaret e vije bet
ouzhpenn edont o fringal en ur gateriad voged.
Krog e oa Jani e dorn he c'hamarad, hag e frape,
tomm dezhi ivez.
"Me zo va zro da regaliñ !"
Ha Paol :
"Gortozit, ma sellin ouzhoch. C'hwi zo fichet,
avat!"
Dudius e oa, e gwirionez, ar vigoudenn yaouank,
korfet mistr en he dilhad voulouz du, hag he zavañjer
seiz gwenn brodet.
He dremm, gwenn a-walc'h peurliesañ, a oa bet
kemeret ganti liv ar blijadur. Dindan he c'hoef sonn,
gwenn evel an erc'h, ha brodet fin, he blev akajou,
rodellet ez-arzel en-dro d'he zal ha d'he divjod, a lakae
anatoc'h linennoù dinamm he dremm. Ken na daolas
evezh Paol Tirili.
Hi, avat, a sache ar paotr war he lerch dre douez an
dañserien betek ar sal vihan.
"Hag e oac'h, bugale vihan ar Werc'hez", a hopas
Paol, e doare salud, d'an daoliad. "Me 'm o ur banne
gwin gwenn."
Hag e stardas dornioù, en ur azezañ etre Jani Dreo
ha Mari Andro. Houmañ a oa he dornig kuilh war
brec'h Joz Gouzien, hag e selle outañ, hep gouzout
dezhi. Egile a fume, digomz, goullo e werenn.
Paol a daolas ur sell dre doull an nor war ar sal vras,
nevez-razet he mogeriou, ha kempennet brav gant
garlantezion paper liv ha skourroù sapin glas-du.
Neuze e troas ouzh Mari Andro, rak chigarder e oa,
en e vod, dre loariadenn.
"Mimi, na zebrit ket Joz tout gant ho taoulagad.
Diwallit lod evit pa viot dimezet."
An Tarv a nijellas ur mousc'hoarzh e korn e vuzell.
"N'emaout ket 'barzh," emezañ. "Lavar kentoc'h e
'm eus bet degemer gant ar forc'h digant he 're jarl ".
"Petra 'gontez din ?"
"Ar wirionez penn-da-benn. N 'on nemet ur
marichal, ur micherour, kompren a rez. Ha tad ha
mamm houmañ a zo ostaleri ganto. Koñversourien,
respet dit. Ouzhpenn, o deus, war o anv, ur gêr war ar
maez, diouzh kostez Treogad, ha me 'oar me. Ar re-se
n'eo ket o merc'h evit ur marichal-pin."
"O! gwelet e vo," a droc'has Mimi gant muzelloù
prennet. "Kentoc'h ez in da vatezh."
"Droch !... Ha te, Joz, labour ingal 'teus ?"
"Ingal a lavaran, avat!... Kemeret on bet 'ti
Kernaflen. Paeet moan... ha keit e pado !...
Eus traoñ ar sal vras e savas, a-greiz-holl,
hopadennoù ha strakadenno daouarn, hag e stage an
everien, dre ma skoent war an daol, war ar gwer, pe
en o daouarn, da ganañ war un dro gant ar pick-up ha
gant jazz ar sonerien :
"Deomp holl 'ti Marjanig (div wech)
Deomp holl ti Marjanig vrav,
Ha ni hon o
Un apero,
Un dijesto..."
"Ur charleston!" a lavaras Paol. "Deuit, Jani, ma vo
lakaet hoc'h eskern da zraskal."
Sevel a reas an daoliad a-bezh, nemet Joz hag e hini
vihan glac'haret, hag i ha sankan er forn gor, e brum
glas ar moged.
"Deomp holl 'ti Marjanig vrav."
"'Ra ket kement-se chistroù !" a bedas Jani Dreo.
Ur souezh, evit gwit, penaos e c'helle Paol Tirili
lakaat tro en e izili. Gwevn e-giz ur silienn, ha pa
dostae un anaoudegez bennak, da vat ivez 'o hejañ he
filhou', prim ur flac'had war he feskenn...
"Un apero, un dijesto."
Dirollet ar saliad. Jani Dreo, bliv he lagad, a 'z ae he
favioù en-dro, ma tiskoueze he loeroù seiz, he loeroù
kas-c'hoant, evel ma lavare, betek he fennoù-daoulin.
"Me'm eus plijadur o tañsal ganit, avat!" e
tic'hwezhas.
Pa davas trumm jazz ha pick-up. Ha digor o genoù
gant an holl.
"Mont a ray va zi en traoñ ganeoc'h", a youche ur
vouezh. Dilammet e oa an ostiz diouzh toull an diri,
e-giz ur Jañ-Blev, hag e folle, ma ouie folliñ.
"Dañsit dañsoù furoc'h, tri mil c'hast! N'omp ket
tud gouez, 'mechañs !"
Jañ-Mari Palud n'oa ket un ostiz drouk anezhañ.
Choarzhin a rae, goude se, en ur gemer ur banne gant
taoliad Paol :
"Me 'soñje din e oa kouezhet ar gurun war ar
'c'houi'; ken on c'hoazh strafuilhet !"
Hag e tisklerie penaos e oa distaget melloù tammoù
plastr diouzh ar solier war bennoù ar chostromed, er
gegin.
"Lavar 'ta, Paol, te 'verko din e skritur moul war un
tamm kartoñs, un dra bennak e-giz-mañ :
DEFENDU DANSER LE CHARLESTON
LA GAVOTENN ET LES DANSES QUI MET
LA MAISON A REMUER
Hag e sini dindan : La direction. Neuze, difenn a rin
ivez d'ar sonerien da lakaat mui an dañsoù-se, a zo
mat evit ospital ar re sot... Gwelloc'h din tremen evit
ur ripompi tagnous ha koll pratikoù eget gwelout va
stal o freuzañ warnon. Na 'm eus ket ezhomm da
vezañ kavet marv dindan dismantroù ar 'c'houi kouz',
me. Ha da c'hortoz, kemerit bep a vanne, tudoù,
war g o n t mestr an ti !...
Da c'hortoz, ivez, n'oa ket chomet ar sonerien da
zic'henaouiñ, hag e oant o klask penn ouzh un tango.
Troiñ a reas Paol ouzh Mimi Andro :
"Me 'lavar 'z eus trubuilh en ho pennig, Mimi. Na
chomit ket aze 'giz un hirvoud, ha deuit da zañsal."
"Ha me' lavar, me," a responte, dichek,a r
vigoudenn yaouank, "ha me ' lavar, me, ne filin ket
ganto, hag e timezin, pa garin."
"Sur avat," eme Baol, pa n'oa evit ober respont al
ebet. "Deuit da ober an tango, da c'hortoz."
"Feiz, nann, va Doue ! Na'm eus ket c'hoant."
Ha Paol ha mont neuze da gaout Jani Dreo, bec'h
warni o terc'hel kaoz ouzh kamaraded al dezhi, e
toull-dor ar sal-dañs.
Ha keit ha ma tañsent, e sanke Paol e sell don ha
flour e daoulagad Jani dambleget he dargreiz war
vrec'h ar paotr. Ma lavaras ar vigoudenn yaouank a
daol-trumm :
"Gwall sev a gavan ac'hanout ganin, Paol Tirili."
Mousc'hoarzhin a reas egile, ha :
"Jani, me 'm eus un dra bennak da choulenn
diganeoc'h."
"Da zimeziñ te 've ? M'en dare hag..."
"Gortozit, Jani! C'hwi a blij din ho pizaj kenan-
kenan. Ha, ma fell deoc'h, e kemerin ho penn da
lakaat e koad pe e mein."
"Petra ?"
"Ya! emaon o vont da fardañ ur statu bras evit iliz
Karmez : statu ar Werc'hez."
"Petra ?"
"Hag e roin ho pizaj d'ar Werc'hez."
Ar vigoudenn a oa darbet dezhi trankañ, hag e
chomas a-sav 'kreiz ar sal; hag hi ha distagan a
vouezh uhel :
"Eo! da welout hag e vo graet goap ouzhin gant ar
bed holl ! Hemañ zo da stagan, siwazh."
"N'eo ket farsal a ran, Jani."
"N'eo ket farsal a ran. Ha petra c'hoazh ? Ur Mabig-
Jezuz a lakai din 've war va brec'h ?...
"O, gast ! nann. Kaer din ma teuan a-benn eus ar
Werc'hez hec'h-unan."
Sabatuet 'oa Jani Dreo. E strad donañ he c'halon,
avat, hep gouzout dezhi, e sante e-giz un allazig o
vezañ bet dibabet gant Paol Tirili; rak e dammig brud
en doa hemañ e Pont-'n-Abad evel kizeller
boulomigoù, ouzhpenn ma oa dañser dilui ' e dreid,
ha kaner par d'an eostig: ur paotr, na petra, e-giz ma
plijont dar merc'hed.
Nemet e oa chigardet ivez abalamour d'an
teodadoù : 'Hag e oac'h, Gwerc'hez Rozig-ar-Mager ?
Ha penaos 'mañ ar bed er Baradoz?... Ha n'ouzoc'h
ket piv eo mamm ar Mabig Jezuz, plac'hig paour ?
Jani Dreo, merc'h ar C'halvez Dir, siwazh !....' Ha
petra c'hoazh ?...
Tud Pont-'n-Abad a zo goapaerien vrein. Ne vezont
ket pell o fentañ anvioù nevez warnoch, ken na
zisonjer hoc'h anv gwir.
E-lech respont, e trochas berr gant ur gerig
didalvez :
"Chom da lavarout ken na deuy tomm da'z teod !"
Tud Pont-'n-Abad ned cont ket nemeur d'an iliz
war an deiz pendez. Ar wazed, tamm ebet, zoken.
Men em c'houlenne ur beleg kozh petra an Aotrou
Doue a oa krog er paotr yaouank, a wele diouzh e
bresbital, o vont ha dont en-dro da Garmez, abaoe ur
reuziad, kel lies ha bemdez.
Un den speredet hag a skiant-prenañ e oa an Ao.
Kerdraoñ, person Pont-'n-Abad. Abalamour da se,
end-eeun, ne vage ket a fiziañs muioch eget ret, e
mennozioù kristen-rik e barreziad. Ha neuze,
n'anaveze ket mat a-walc'h roll-buhez darempreder
nevez e iliz, evit gouzout gant pe abeg edo broudet
war-du an Ti Santel.
Setu ma 'n em gavas, ur wech, war dreuzou an nor
vihan, gant ar paotr yaouank o tont er-maez. Heman
a zeuas ruz betek e doull-kil.
"Salud dit, Paol Tirili"
, a lavare diouzhtu an Ao.
Kerdraon gant ur mousc'hoarzh sart. "'M eus aon
out deut gwall zevot, ur pennadig a zo !"
"Ya! Aotrou Person! nann, kentoc'h, daoust ma
ouzon atav va fedennoù...
"Ober a rafes ur mell masikod, te 'oar...' , eme
adarre ar beleg, evit lakaat egile en e acz. Evit tennan
kaoz, ivez.
Gwenn-kann e oa plasenn Garmez gant heol pemp
eur. N'oa ket un ene tro-dro, nag ur fiñv. Hag, eno,
war dreuzo mein kozh debret an norig wareget, an
Aotrou Person a vousc'hoarzhe bivig e lagad. O
c'hortoz 'kofesion' ar paotr, evel just.
Paol Tirili a oa sanket don bremañ e vennad en e
benn: sur e oa an dra. Anzav ar mennad-se, avat,
ouzh an den a oa dirazañ, an hini, dres, a zegemerfe
pe a nac'hfe degemer e labour ur wech kaset da vat, a
oa un dra all.
... N'eo ket evit lavarout pedennoù e teuan d'an
iliz; nann, n'eo ket evit lavarout pedennoù an hini
eo..."
Balbouzañ ' rae; mezh en doa, avat, evel ma vije bet
tapet genaouek. Nemet n'oa ket da dortañ, ha goude
bezañ troet ha distroet digarezion luziet a-walch, e
stagas da zibunañ ar gudenn: istor an hini a venne
kizellañ er maen kalet dremm hael ha flour Gwerc hez
e barrez.
Ar beleg a oa e dro da vezañ estlammet. Hag
estlammet e oa. Mil bell e oa e soñj diouzh ar
gontadenn edo o selaou.
Eñ, person Pont-'n-Abad, a oa bet ouzh ret ha dre
c'houd, un taer a stourmer, en e amzer. Ha prim-tan,
zoken. Ma lavare ar bigoudenned e oa bet darbet
dezhañ, ur wech, teurel e di er-maez, dre ar prenestr !
Kredet en doa embregiñ, er barrez-se, diaes da ren,
mard eus unan, oberoù a lakaas souezhet an darn-
vuiañ eus e genvreudeur. Setu bloavezhioù, avat,
m'edo habaskaet e wad en e wazhied. Douget e oa
chomet d'ar gened, hag eñ a oa e lorc'h hiviziken
klevout edo en e iliz e veze kanet ar bravañ, e oa
gouelioù-Sakramant Pont-'n-Abad bravan gouelioù ar
Sakramant, hag iliz Karmez an naetañ hag ar fichetañ
eus ilizoù Kerne ha Leon, e Breizh-Izel.
Rak evit ar peurrest ?... Desket en doa anaout mab-
den, a lamm, pa wel an tamm, hag a dec'h, pa wel
bec'h, hag, ouzhpenn, hedro mard eo, gant e
nac'hadennoù pemdeziek. Ma oa deut madelezhus
gant an oad, diskredikoc'h c'hoazh e oa deut.
Abalamour da se, ne vije ket bet deut biskoazh ar
soñj dezhañ e oa, en e barrez, un arzour, her a-walch,
ha diaviz ivez, evit goulenn an enor da gemmañ, an
disterañ tra, urzhiadur e iliz; bravoch ! kredin kreskin
he c'hened dre aozañ ur skeudenn nevez d'he
faeronez neñvel... Quid boni de Nazareth ?...
. Hiziv an deiz e vag ar yaouankizou, e gwirionez,
ar fougeoù an direishañ...
... Choarzhin? Arabat. Ar beleg ne zere ket ar
goapaerezh outañ. Dizaliañ? Kennebeut. Egile n'eo
ket penn ur fougaser en doa. Un den a feiz, ne lavaran
ket. Sellout a rae eeun outañ en daoulagad. O
c'hortoz, d'e dro, barnedigezh e berson.
Hag e c'houlennas an Aotrou Kerdraoñ, pa ne gave
netra all, war an taol :
"Pegement e werzhi da statu, pa vo echu ?"
"Pegement e werzhin va statu?" An Tirili en doa
graet ul lamm. "Pegement e werzhin va statu ?...
Biskoazh c'hoazh! Mard eo mat, va Itron Varia
Garmez a vo kinniget d'an iliz. Evit netra. Evel just."
Mousc'hoarzhin a rae, feuket
u n disterañ:
"Pegement e werzhin va statu, siwazh!"
Kenderc'hel a rae ar beleg kozh :
"Krediñ a ra dit e c'helli dont a-benn ?"
Egile n'oa ket mui besteod an tamm anezhañ.
Tennañ 'rae ingal war e anal, hag e zaoulagad a oa bev
o lufr, dre ma 'z ae e deod en-dro.
"Ne lavaran ket e rin gwelloc'h eget ar re all. Ne
lavaran ket ivez ne rin ket koulz ha meur a hini. Ober
a ran eus va c'hizell, tost-mat, pezh a garan. Hag ur
wech lakaet ganin un dra bennak e'm penn..."
"Ya! Ya! n'out ket hedro, te, hervez a ouzon, na
brizhyoulek evel an darn-vuiañ eus hor c'henvroiz.
Gallout a rez echuiñ ul labour boulc'het. Ma fell dit,
atav. Nemet... hag an danvez, ar maen ?..."
Ober a reas ar paotr un taol-chink ouzh tu ar
c'huzh-heol.
"Du-hont emañ, e park un eontr din, e Leskatouarn.
Hep dale vo degaset din gant ar c'harr bras. Ha bec'h
dezhi diouzhtu... 11
"Penaos e kasi da labour en-dro ?"
"Ur patrom a'm eus."
"A, ya ! A zo mat ! a zo ret zoken. Ur statu al a'c'h
eus kavet evit tennañ skouer diwarnan ?"
"Nann, Aotrou Person : ur vigoudenn."
"Ur vigoudenn? A! evelato... Hag e c'heller
goulenn piv ?"
"Jani Dreo."
"Jani Dreo? Piv co Jani Dreo?.. A! Ya! Ya!
merc'h ar Chalvez Dir, unan blev ruz, eus Rozig-ar-
Mager ? A ! evelato... Hounnezh ne zeu ket alies d'an
oferenn, war a gredan. Ha neuze, penaos e lavarin-
me, peogwir e kemerez skouer diwar ar plac'h
yaouank-se, ne gavez ket e ri un dremm gwall
yaouank, end-eeun, da'z Itron Varia, un dremm re
yaouank ?"
"Gwall yaouank, re yaouank? Aze dres emañ an
dalc'h. Al levrioù a weler ur bern traou war o
fajennoù. Hini ebet, koulskoude, n'en deus va lakaet
da gompren perak e voustrer, endra c'heller, war hor
joa bevañ, — evel ma vefe un dra dizereat, - ha
perak e c'houlenner diganimp gwiskañ, kerkent ha
ganet, mantell dic'hoarzh ar gozhni, - evel ma vefe
ur vezh bezañ yaouank.
Gwelit, en hon ilizoù, ha zoken er chapelioù war ar
maez, penaos e vez stummet Sant Jozef, da skouer :
kozh, ha moal e benn, ha ken trist, dreist-holl,
genaouek zoken gant e fleurenn lili !
Heñvel evit ar Werc'hez Vari. Houmañ a roer dezhi
ingal dremm ur Vadalen - 'Mater Dolorosa' evel ma
lavaront, - ha morse mui hini Mamm yaouank hag
eürus bravañ Bugel a voe gwelet morse, ar Mabig
Jezuz."
"A! evelato ! evelato! va faotr bihan, 'm eus aon eo
kollet tachenn ar skulterezh ganimp. Selaou furnez ar
Re Gozh : Sutor ne supra crepidam !"
"Marteze, nemet.. ne gomprenan ket."
"Ya, ni, beleien, a zo kustum da veskañ latineg gant
hor brezhoneg. Al latineg-se a ra ali 'd'ar c'here da
chom war-dro e votoù...' pe da bep hini da rannañ
kaoz diwar-benn ar pezh a anavez."
"Dres, Aotrou, dres, ar c'here a zo ac'hanon n'emañ
ket a-du gant furnez ar Re Gozh. Evidon-me n'eus
amañ na sator na dallik. Me 'lavar an traoù dres evel
m'o soñjan, hag e kasan va labour en-dro dres evel ma
soñjan e vo mat. Ha ne ran ket forzh ma n'eo ket
diouzh doare ar saverien-reolennoù. Va Gwerc'hez
Vari-me a zo yaouank, ha barr gant al levenez, ha
lorc hus zoken, e-giz ar mammoù ugent vloaz a welit,
leizh an iliz, da Bardon ar Vugale Vihan.
Ar Vamm Yaouank, na petra !"
An Aotrou Kerdraoñ ne responte ket, hag e
vrañselle e bennad blev gwenn, goustad, krog e zent
en e vuzell izelañ, evel ma rae pa veze e prederi.
Merzhet en doa pegen kalonek e krede Paol Tirii en e
blanedenn.
Hag e lavare dre e soñj. "Ar yaouankiz ? Ya! Ar
Vamm yaouank, ha naren ar Groaz... An awen ne
zibab ket : sentet e vez outi. Ha gwelout a ra hemañ
stumm e labour gant e galon pevar bloaz warn-ugent.
N'eo ket kailharet andon e vuhez, ha m'en dare hag e
oar talvoudegezh ar ger kerse... Jani Dreo ! ya ! a-dra-
sur... Moarvat eo bet kustum a-viskoazh an arzourien
da zibab o fatromoù, — re ar Werchez venniget, e-
giz ar re all, — e-touez, lakaomp... ar pec'herezed o
gobari brav. Ni, n'omp ket dibec'hed, kennebeut.
Neus den dibec'hed war an douar. Fi si en deus pep
hini, hag e dech. Kement a dalv en oberoù an arzour
eo at mennad, ha dreist-holl, ar berzh-mat. N'eo ket
ar patrom, a-dra-sur. Gant an awen, e vez glanaet pep
oberenn. Hep gouzout, marteze, e kerzh heman da
heul e ziagentidi veur, o kemer, da batrom Itron Varia
Garmez, ul lammeneg' bennak eus ker, nemet korfet
ha dremmet ouzh e zoare. Dianav eo dimp hentoù an
Aotrou Doue, pa vez meneg eus e C'hloar..."
"Ac'hanta!" emezañ a-benn ar fin, o lakaat e zorn
war skoaz ar chere, dre ma tenne e vont gant e zorn
al diouzh godell e c'houriz, "me a zo tremen poent
din mont. Ur gerig c'hoazh, evelato. A-raok sternian
ouzh da labour, e ouzout emaout o sternian ouzh ul
labour a bouez. Ouzh ul labour a bouez bras, Paol
Tirili. Ur gwaz out, gouest, 'mechañs, da gas da benn
ul labour boulchet ganit. Petra eo ar patrom, e
gwirionez, e-keñver an daolenn ! Gra eta da zelwenn,
yaouank ha da dennañ da verc'h an Dreo, p'eo da
youl enorin Yaouankiz ar Werc'hez venniget. Arabat,
daoust da se, disoñjal eo ar Werc'hez Vari Mamm
Doue, da gentañ, Mamm Hor Salver, marv evidomp
war ar Groaz, ur Vamm, Paol Tirili, leun a skiant
neñvel, daoust d'Hec'h ugent vloaz nemetken, hag o
choulenn hon doujañs. Ha ma kizellez Dezhi ur
mouschoarzh war He diweuz ha war He dremm, ra
vo mousc'hoarzh ar Baradoz."